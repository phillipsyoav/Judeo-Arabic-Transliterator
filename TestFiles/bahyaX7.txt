ואמא סיר אלמחבין פי אללה ג'ל ועז פאכת'ר מן אן נסתופיהא ולכן אד'כר מנהא מא חצ'רני.
וד'לך אן אלקום ערפוא רבהם ומייזוא קצדה פיהם ותדבירה להם וסיאסתה בהם וקיאמה עליהם ומלכה וזמאמה למא אטלק להם אלתצרף פיה ואלאכ'תיאר לה מן אמור אלדין ואלדניא פצח להם ות'בת פי יקינהם אן אמורהם וחרכאתהם תג'רי עלי חסב אקדאר אלכ'אלק תעאלי ואראדתה פענד ד'לך וקפוא עלי אכ'תיאר חאל מן אחואלהם עלי גירהא תוכלא עלי אללה תעאלי אן יכ'תאר להם אלאופק ואלאצלח מנהא פלמא תביינוא מן כתאב אללה ג'ל ועז אנה יוכד עלי אמור אלדין ויחת' עלי אכ'תיאר אלטאעה ללה ג'ל ועז ויכסל ען אכ'תיאר אללד'את אלג'סמאניה בל ינהי ענהא וקפוא באכ'תיארהם חית' אוקפהם מן אלאנקטאע אליה ואלתשווק אלי רצ'איה בצ'מאירהם וניאתהם ואערצ'וא ען אלשוק אלי אלדניא וגרורהא בקלובהם והממהם ינתט'רון אלעון ואלתאייד מנה עלי תנפיד' עזאימהם מן טאעתה ונפוד' אלאפעאל לאכ'תיארהם מן פראיצ'ה ג'ל ועז פמא כ'רג' אלי חד אלפעל מנהא שכרוא רבהם עליה וחמדוה ענה ושכר להם סעיהם ואכ'תיארהם ומא לם ימכנהם אט'האר עזימתהם פיה לצ'עפהם ענה אעתד'רוא אלי אללה תעאלי מנה ואכ'תארוא אנפאד'ה באלפעל מתי אמכנהם וארתקבוא וקת אמכאן אללה מנה בתאיידה ועונה ותצ'רעוא אליה פי ד'לך באכ'לאץ מן נפוסהם וצדק מן ניאתהם וכאן ד'לך גאיהֿ אמלהם ואקצי אמאניהם עלי רבהם כקול אלולי אחלי יכונו דרכי.
פישכרהם אללה תעאלי ען אכ'תיארהם לטאעתה ואן תעד'ר עליהם תנפיד' אלעמל להא כקולה לדוד ע"ס יען אשר היה עם לבבך לבנות בית לשמי הטיבות כי היה עם לבבך.
פאהמלוא אמור דניאהם ותדביר אג'סאמהם בקלובהם ואפכארהם ושגלוא להא חואסהם אלג'סמאניה לכ'דמתהא ענד אלחאג'ה ואלצ'רורה אסתכ'פאפא בהא ותהאונא בלד'אתהא ואכ'לוא נפוסהם ופרגוא קלובהם לאמור דינהם ולטאעהֿ רבהם אג'לאלא ואעט'אמא ותהממא באמרה ונהיה פאבדאנהם דניויה וקלובהם סמאויה רוחאניה פהם במא אחתות קלובהם מן אלמערפה באללה תעאלי כאנהם יעבדונה מע אלמלאיכה אלקדוסיין פי אטבאק אלסמואת קד ד'אבת מן קלובהם אלשהואת וקלע ענהם אלשוק אלי אללד'את למא כ'אמרהא מן שוק אלטאעה ללה תעאלי ודאכ'להא מן אלמחבה פי אללה פכ'מדת נאר אלהוי מן קלובהם ואנקטע חרהא מן כ'ואטרהם לעט'ים מא לבסהם מן נור אלטאעה ללה ג'ל ועז כמא יערץ' ללסראג' ענד אלשמס באלנהאר פכ'שעוא להיבהֿ רבהם ואקרוא לה באלתקציר ואד'ענוא לה באלטאעה ולם יבאלוא באלקלה.
תראהם אד'א עומלוא פאכ'ואן חיא ואד'א כלמוא פחכמא ואד'א סאלוא פעלמא ואד'א ג'הל עליהם פחלמא.
תרי צורהם קד עלאהא אלנור ואד'א כשפת ען אלקלוב ראית קלובא ללה מנכסרה ובמחאדת'הֿ אללה עאמרה ומן אשגאל אלדינא קפרה קד מלאת מחבהֿ אללה קלובהם פליס יג'דון לכלאם אלמכ'לוקין שהוה ולא במחאדת'תהם לד'ה רפצ'וא טריק אלמהאלך וסלכוא כ'יר אלמסאלך פבהם ידפע אלעד'אב ויגשי אלסחאב ובהם יסקי אלעבאד ואלבלאד לאנהם קבצ'וא אבדאנהם ען אלמחארם וכפוא אידיהם ען אלואן אלמטאעם והרבוא באנפסהם ען אלמאת'ם פסלכוא מן אלסביל רשאדה ומהדוא ללרשאד מהאדה בלגוא אפצ'ל אלמנאזל בצבר איאם קלאיל פרבחוא אלדארין וג'מעוא אלכ'ירין ואסתכמלוא אלפצ'ילתין כקולה אשרי איש ירא את ה' במצותיו חפץ מאד וגו'.
ת'ם מן אלעג'ב פי אמרהם אנהם אסתקלוא אלפראיץ' אלתי פרץ' אללה עליהם פי ג'אנב נעמתה עליהם ופי ג'אנב מא אלזמוא נפוסהם לה מן אלג'ד ואלאג'תהאד ואלצבר ואלאצטבאר עלי לזום טאעתה וד'לך עלי מא אצף לך.
לאנהם חצלוא פראיץ' אללה תעאלי פבלגת פי ג'מלהֿ עדדהא תרי"ג שריעה מנהא שס"ה מצות לא תעשה והי אלנואהי ומנהא פראיץ' תלזם אלג'מהור לא תלזם אלאפראד והי ס"ה שריעה ומנהא מצות עשה שהזמן גרמה והי אלשראיע אלמצ'מנה בזמאן דון זמאן כאלאסבאת ואלאעיאד ואלאצואם ומנהא מצות עשה אללאזמה פי אלבלד אלכ'אץ פקט מת'ל קרבנות יחיד ותרומות ומעשרות וחגיגת הרגלים ומא אשבה ד'לך.
ומנהא שראיע מסתת'נאה באמור אד'א וג'דת לזמת ואד'א פקדת סקטת מת'ל מצות מילה אלתי לא תלזם מן לא ולד לה ופדיון הבן תסקט עמן לא בכור לה ומצות מעקה תסקט עמן לא דאר לה ומצות כבוד אב ואם תסקט ען אליתים ומא אשבה ד'לך.
פלמא חצלוא אלפראיץ' קאלוא לא נחתסב באלנואהי לאן אלסכון ענהא הו וג'ה עמלהא ואלקיאם בפרצ'הא פנחן ואלנאים ואלמית ואלבהימה אלמרתאעה פי אלקיאם בפרצ'הא סוא אסתצגארא לטאעתהם ללה ואסתקלאלא לעמלהם פי ג'אנב אמאלהם ושוקהם אלי מא יתוצלון בה אלי רצ'א אללה תעאלי ענהם פטלבוא אואמר פראיץ' אלג'וארח אלתי תלזם אלאפראד פי כל זמאן ופי כל מכאן ועלי כל חאל פלם יג'דוא אלא תעאהד כתאב אללה ואלתעלם לפראיצ'ה כקולה והיו הדברים האלה אשר אנכי מצוך היום על לבבך.
ת'ם אכד אלרסול ד'לך ת'אניה בקולה ולמדתם אותם את בניכם וגו' פאסתקלוא ד'לך מן אנפסהם לעט'ים מא אנכשף אליהם ממא לזמהם ללה תעאלי מן אלתעבד ואלעמל פתעבדוא ללה ג'ל ועז בפראיץ' עקלייה ואדאב כ'אצייה ופצ'איל רוחאניה ותנפלוא בזיאדתהם עלי אלפראיץ' אלמעהודה באכ'לאץ קלובהם ללה פיהא ואקתדוא בסנן אלאנביא וסיר אלאוליא טלבא לרצ'א אללה בהא ענהם וקבולה להא מנהם והי מן גמלהֿ פראיץ' אלקלוב אלתי קצדנא שרח אצולהא וד'כר אג'נאסהא פי הד'א אלכתאב אלד'י הו אלעלם אלבאטן אלמכנון פי קלוב אלעלמא ואלמדפון פי צ'מאירהם אד'א נטקוא בה לם יכ'ף צדקהם פיה לשהאדהֿ ג'מיע ד'וי אלעקול אלסלימה בצחתה וצדקה.
פוצלוא בהא אלי ארפע אלמראתב ואנתהוא אלי אשרף אלמנאזל מן אלטאעה ללה ג'ל ועז ואלאכ'לאץ לה ואלצדק פי מחבתה באלקלב ואלנפס ואלג'סם ואלמאל עלי מא חת' אלרסול ע"ס ואהבת את ה' אלהיך.
ואהל הד'ה אלדרג'ה אקרב אלנאס אלי דרג'את אלאנביא אלאבראר ואלאצפיא אלאכ'יאר אלד'ין יצפהם אלולי ע"ס באוהבי ה' ואוהבי שמו וענהם יקול להנחיל אוהבי יש ואוצרותיהם אמלא.
פאן כנת יא אכ'י ממן תרגב צחבתהם ואלדכ'ול פי זמרתהם פאערץ' ען פצ'ול דניאך ואסתעמל אלתגאפל ענהא ואלאסתגנא באלקות מנהא ועווד נפסך אלתצבר ענהא וכ'פף מאונהֿ אשגאל אלדניא מן נפסך ופרג באלך מן אלאסתגראק בפכרך פיהא ואג'ר פי מהמאתהא בג'סמך לא בקלבך ולא באכ'תיארך כשארב אלדוא אלבשיע אנמא ישרבה בפיה לא באכ'תיארה פהו כארה לשרבה לד'אתה ויסתסהל אחתמאל מרארתה לדפע אלצ'רר ענה וכד'לך יג'ב אן תכון מהמאת דניאך ענדך.
וקד עלמת יא אכ'י אן תדבירך לאמור דניאך לא יזידך פי רזקך שיא אד' תדבירהא מפווץ' אלי אללה תעאלי כמא אן קלהֿ חרצך ואג'תהאדך עליהא לא ינקצך מן רזקך שיא פשגל באלך פיהא יחרמך אלתדביר למא ינפעך תדבירך לה מן אמור דינך ופראיץ' אללה תעאלי אלתי פווצ'ת אליך ואלזמת אלשגל בהא טול חיאתך פתכ'סר הד'א ולא ינפעך ד'לך.
פתכ'ייר לנפסך מא פיה נג'אתך וסלאמהֿ דינך ודניאך ואג'על אלצבר ען סו עואידך אמאמך וקדם אלג'ד פי אמור אכ'רתך בין עיניך ואג'על אלעקל אמירך ואלחלם וזירך ואלעלם דלילך ואלזהד כ'לילך ותרפק ותאן פי אכתסאב אלפצ'איל חסב אחתמאל חאלך ואחד'ר אלאפראט ואלסרף בגיר תדריג' פתהלך פאן כת'רהֿ אלדהן עלי אלסראג' סבב כ'מ$ד שעלה ואיאך ואלגפל ואלכסל ואלתראכ'י וואצל אלג'ד באלג'ד ואלצבר באלצבר עלי תדריג' ואתבע כל דרג'ה מן אלפצ'איל במא יליהא ולא תגפל אלתעאהד לבאלך ואלמחאסבה לנפסך דאימא ואסתעמל אלתעאהד לכתאבי הד'א ואלקראה לה ואלתכרר עלי מעאניה ואלחפט' לאצולה ואלבחת' ען פרועה דאימא פסתצל בה אלי ד'רוהֿ אלמחאסן ונהאיהֿ אלמעאלי אלמרתצ'אה ענד אללה ג'ל ועז פכן בהא רשידא ואליה מרשדא ולא תרג' נפסך אנך תצל אלי ד'לך דון פראג נפסך מן המום אלדניא ושואגלהא באלזהד פיהא כמא לא סביל אלי מדאואהֿ אלסכראן מן אלכ'מר דון אסתפראגה מנהא.
וקאל בעץ' אלצאלחין לו המנא אלחיא מן אללה תעאלי מא ד'כרנא אלחב ללה וקד סרכנא מן כאס שראב חב אלדניא.
פאסעא יא אכ'י פי אכ'לא באלך מנהא ענד כ'לא ג'סמך מן אשגאלהא פאנך מחתאג' ענד כ'לותך אלג'סמאניה אלי כ'לוה רוחאניה לארתבאט אלפכר בשואגל אלדניא ואן כ'לא אלג'סם ענהא ואסתראח מנהא פתפקד הד'א מנך דאימא ואסע פי נפי שהואת אלדניא מן קלבך ותעווץ' מנהא באמור אכ'רתך ופראיץ' קלבך ורדדהא פי כ'אטרך תצל בהא אלי רצ'א אללה ג'ל ועז ענך ואקבאלה עליך וקבול חסנאתך וגפראן ד'נובך ותחט'י לדיה.
כקולה אני אוהבי אהב וקאל כי מכבדי אכבד ובוזי יקלו.
וראית מן תמאם אלאסתצלאח ואלארשאד לך יא אכ'י אן אג'מע לך עיון מעאני כתאבי הד'א פי עשרה אביאת עבראניה.
יקתצ'י כל בית ואחד מנהא מעני באב ואחד מן אבואבה עלי נט'אמהא ותואליהא וכ'תמת בהא כתאבי הד'א לתכון לך תד'כארא אד'א חפט'תהא ורדדתהא פי קלבך ועלי כ'אטרך לילך ונהארך פי חאל סכונך וחרכתך לם תזל מתעאהדא למעאני כתאבי הד'א וחאפט'א לאצולה.
פאן כנת פי עמל מן אעמאל אלטאעה ד'כרתך הד'ה אלאביאת באכ'לאץ קלבך פיהא ללה ואן כנת פי עמל אלדניא ד'כרתך באלמחאסבה לנפסך ואן כנת פי חאל קלק באמור דניאך ד'כרתך באלתוכל עלי אללה ג'ל ועז ואן כנת פי חאל תודיך אלי אלעג'ב ואלכבר ד'כרתך באלתואצ'ע ואן כנת פי חאל פראג באל ד'כרתך באלאעתבאר לנעם אללה עליך ואן כנת פי חאל סרור בלד'את אלדניא ד'כרתך באלזהד פי אלדניא ואן כנת פי חאל עציאן ללה ד'כרתך באלתובה ואן כנת פי חאל גפלה מן דינך וכתאבך ד'כרתך באלתזאם אלטאעה ללה ג'ל ועז ואן כנת פי חאל תוחיד ללה תעאלי ד'כרתך באכ'לאץ אלתוחיד לה וכד'לך פי אמור צלאתך ווסאוס קלבך וזמאם לסנאך ות'קאף חואסך ומלך שהואתך וצ'בט ג'וארחך ותעאהד כ'ואטרך ומואזנהֿ עמלך בעלמך וסאיר מא צ'מנתה מן אלסיר אלפאצ'לה ואלאדאב אלעאליה.
רשדנא אללה ואיאך אלי טאעתה ברחמתה.
והד'ה הי אלאביאת אלעשרה פי אלתוחיד ללה בני יחד יחידתך לצורך ביחדך לאל אחד יצרך.
ופי אלאעתבאר במכ'לוקאתה חקור ודרוש והתבונן פלאיו ושים שכל ודת צדק אזורך.
ופי אלתזאם אלטאעה ללה תעאלי ירא האל ועדותיו וחקיו שמור לעד לבל תמעד אשורך.
ופי אלתוכל עלי אללה תעאלי יהי סמוך לבבך ותמוך ובטוח בצור יהיה בעזרך.
ופי אכ'לאץ אלעמל לוג'ה לוג'ה אללה תעאלי בלב טהור עשה חקיו למענו ואל תשא פני אדם בדורך.
ופי אלתואצ'ע ללה תעאלי ראה כי סוף יציר עפר לעפר ושח כי חול וגוש עפר מגורך.
ופי אלתובה ללה תעאלי וחדודהא יריבך לשון שכלך לסכלך ושובה מזדון לבך ויצרך.
ופי מחאסבהֿ אלאנסאן נפסה ללה תעאלי ודרכי אל בדין צדק ומישור חכם לתור במחשבך וסתרך.
ופי אלזהד ומא יצלח לנא מנה סחה ילדות ושחרות מלבבך ואל תתאו למחמדי נעורך.
ופי אלמחבה ללה תעאלי פני אל חי אזי תראה בחשקך ותתיחד יחידתך לצורך.
ואלתוכחה ואלבקשה אלד'י תקדם ד'כרהא פי באב אלמחבה ללה.
